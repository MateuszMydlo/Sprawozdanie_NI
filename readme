ak wskazuje raport https://breachlevelindex.com/ w sieci #Deepweb znajduje się 14 miliardów danych ściśle powiązanych z naszą tożsamością (danych osobowych).Dane osobowe cały czas wyciekają, tylko w 2018 r. wyciekło 3,6 miliarda nowych autentycznych dokumentów. Wejście w życie RODO nie spowodowało, że użytkownicy korzystający z elektronicznych dobrodziejstw mogą spać spokojnie. Przykładów naruszeń danych osobowych jest bardzo dużo, niezależnie od wielkości przedsiębiorstwa.
W sytuacji kiedy osoba staje się ofiarą wycieku danych najważniejszą kwestią jest działać rozważnie i zdecydowanie. Pierwszą do ustalenia kwestią jest źródło wycieku, jeżeli jest możliwość uzyskania informacji o tym skąd dane wyciekły, należy spróbować przypomnieć sobie jaki zakres danych został podany na przykład w procesie rejestracji do serwisu. Na podstawie takiej informacji można zaplanować dalsze działania. Jeżeli dochodzi do wycieku loginów i haseł do portalu internetowego (np. sklepu) to należy jak najszybciej zmienić hasło do tego serwisu, a jeżeli dopuszczono do tego, aby w innym miejscu używać tego samego hasła, to także należy je zmienić. W dużo gorszej sytuacji poszkodowany znajduje się, gdy wyciekły dane takie jak skany dowodu osobistego czy też inne zawierające dane wrażliwe (np. dane z zeznania podatkowego). W takim przypadku należy zastrzec dowód osobisty w właściwym Urzędzie oraz zastrzec dowód w bankach. Jest też możliwość ustawienia powiadomień w BIK, wygenerowane zostanie wtedy powiadomienie za każdym razem jak instytucja finansowa będzie sprawdzać wiarygodność kredytową. Dzięki temu, jeżeli przestępcy będą chcieli wyłudzić pożyczkę na skradzione dane, powiadomienie da szanse na wcześniejszą reakcję. Na rynku znajdują się także firmy, które współpracują z bankami i innymi instytucjami finansowymi gdzie również jest możliwość zastrzeżenia dowodu osobistego. Stając się ofiarą wycieku, osoba nie jest w stanie zabezpieczyć raz skradzionych danych, dlatego najlepszą obroną przed utratą danych jest zastosowanie zasady minimalizacji podawanych danych oraz ujawniania tylko w sytuacjach gdzie jest to niezbędne . Ostrożność zarówno w sieci Internet jak i w życiu np. w hotelach jest podstawą dbania o swoją prywatność. Zawsze należy podawać tylko niezbędne dane, w możliwie najwęższym zakresie.
